{"organizations": [], "uuid": "6c84c2a21c3ffecee808e68905bec92fd9067ecb", "thread": {"social": {"gplus": {"shares": 0}, "pinterest": {"shares": 0}, "vk": {"shares": 0}, "linkedin": {"shares": 1}, "facebook": {"likes": 316, "shares": 316, "comments": 0}, "stumbledupon": {"shares": 0}}, "site_full": "www.volkskrant.nl", "main_image": "http://static1.persgroep.net/volkskrant/image/bee75d84-70b6-4268-a359-8500dbe51dc7?width=700", "site_section": "http://www.volkskrant.nl/nieuws-voorpagina/rss.xml", "section_title": "VK:Voorpagina", "url": "http://www.volkskrant.nl/binnenland/de-schrik-van-elke-politicus-de-talkshow-burger~a4471151/", "country": "NL", "domain_rank": 9326, "title": "De schrik van elke politicus: de talkshow-burger", "performance_score": 3, "site": "volkskrant.nl", "participants_count": 1, "title_full": "De schrik van elke politicus: de talkshow-burger", "spam_score": 0.0, "site_type": "blogs", "published": "2017-03-07T17:58:00.000+02:00", "replies_count": 0, "uuid": "6c84c2a21c3ffecee808e68905bec92fd9067ecb"}, "author": "Door: Joost de Vries", "url": "http://www.volkskrant.nl/binnenland/de-schrik-van-elke-politicus-de-talkshow-burger~a4471151/", "ord_in_thread": 0, "title": "De schrik van elke politicus: de talkshow-burger", "locations": [], "entities": {"persons": [], "locations": [], "organizations": []}, "highlightText": "", "language": "english", "persons": [], "text": "Talkshow Pauw & Jinek laat elke avond burgers uit een andere provincie aanschuiven. © ANP De schrik van elke politicus: de talkshow-burger VVD-lijsttrekker Mark Rutte had maandagavond plots een horde boze Groningers tegenover zich in de talkshow Pauw en Jinek. De premier is niet de eerste politicus die onverwacht de kritische burger voor de kiezen krijgt. De gewone man heeft zich tijdens deze campagne ontpopt als het geheime wapen van de actualiteitenrubriek. Door: Joost de Vries Een boze Groninger confronteert Rutte. © Pauw en Jinek 'Zijn jullie boos?', vroeg Jeroen Pauw aan het dozijn Groningers dat zich onder het talkshowpubliek bevond. Nou en of ze dat waren. Hun woede richtte zich op de premier die naast Jinek aan tafel zat. Al decennia zijn de risico's van de gaswinning bekend, toch draaide dit kabinet de gaskraan enkel verder open, riepen ze. Een volgende aardbeving zou zomaar aan honderd mensen het leven kunnen kosten. En daar is de premier dan verantwoordelijk voor, was de consensus onder de Groningers. Rutte deed zijn best deemoedig de zorgen het hoofd te bieden, maar dan moesten ze hem wel even laten uitpraten. Heus, het kabinet was zeer begaan met de verschrikkingen die de Groningers doormaken. De gaswinning was reeds gehalveerd en als het nodig is, gaat de kraan nog verder dicht. Maar meteen naar nul gaat niet, zei hij erbij. Want bij een volgende strenge winter 'zit Nederland dan in de kou'. Het hielp allemaal niet. Dus wij moeten creperen zodat de rest van Nederland niet in de kou zit? Nee, het ging er bij de Groningers niet in. Een man had zelfs zijn vader zien bezwijken onder de stress van aardbevingsschade. Het campagneteam van de VVD zal met samengeknepen billen hebben toegekeken. In het Carrédebat zondagavond was de airtime van de premier al beperkt geweest. Nu kwam er ook nog een oorwassing van boze Groningers overheen. Buma versus het ex-lid Buma tegenover een verbolgen ex-CDA-lid in programma Nieuwsuur. © Nieuwsuur Het is een spagaat voor campagnevoerende politici: de spotlight - je kan niet zonder - kent ook valkuilen. CDA-leider Sybrand Buma was maandagavond de enige gast in Nieuwsuur. Hij kreeg van de redactie een verbolgen ex-CDA-lid voorgeschoteld. Hij wilde weten waarom het CDA de afgelopen vier jaar ijzerenheinig alle handreikingen van het kabinet had afgehouden terwijl andere oppositiepartijen wel hun verantwoordelijkheid namen. Buma legde uit dat onder zijn leiding besturen voor het CDA geen doel op zich meer was. Een oppositiepartij controleert de regering vanuit de Kamerbanken, stelde hij. De boze burger was niet te overtuigen. Het kwalijkst vond de man dat het CDA in de Kamer voor het Oekraïneverdrag had gestemd, maar na het referendum de oren liet hangen naar de nee-stemmer. Dat is democratie, vond Buma. Zijn voormalig partijgenoot kreeg hij er niet mee terug. Klaver versus de boeren Een bezorgde boerin roept Klaver ter verantwoording bij Pauw en Jinek. © Pauw en Jinek Vorige week mocht Jesse Klaver van GroenLinks zich bij Pauw en Jinek verweren tegen boeren. Niet de biologische boeren waar zijn partij zo dol op is, maar gewone boeren die in de plannen van GroenLinks een bedreiging zien. Heus, wij houden ook van onze dieren, zeiden ze tegen Klaver. Geconfronteerd met de bezorgde burger lijkt regel nummer één: erken de zorgen. Dat deed de GroenLinks-leider dus ook. De boeren kregen geen eerlijke prijzen voor hun producten, zei hij. Als hij het voor het zeggen kreeg, ging hij regelen dat de boeren prijsafspraken mogen maken. Maar inderdaad, gaf hij toe, biologische landbouw en veeteelt was zijn ideaal. Daarover zou hij met deze boeren van mening blijven verschillen. Pechtold versus de dood Martin Kock confronteert Alexander Pechtold met zijn doodswens. © Nieuwsuur De spannendste confrontatie tussen politicus en burger was die tussen Alexander Pechtold en de 57-jarige Martin Kock, vorige week donderdag bij Nieuwsuur. D66 wil stervensbegeleiding mogelijk maken voor mensen boven de 75 die hun leven voltooid achten. 'Ik moet 18 jaar wachten. Dat wil ik niet. Ik wil nu', zei Kock, die door de redactie op de eerste rij in het publiek was gezet. Het bleef 3 seconden stil voordat Pechtold reageerde: 'Dat is heftig.'De D66-leider was aangedaan, maar wist desondanks zijn woorden te vinden. Persoonlijk vond hij dat, op termijn, die leeftijdsgrens losgelaten moet kunnen worden. Hij benadrukte dat hij er zelf zo over dacht, maar dat zijn partij op dit moment vasthield aan het wetsvoorstel. 'Ik hoop dat in de toekomst onze beschaving zo ver gaat, dat als u dit bij volle bewustzijn, zonder dwang en als langdurige wens eist, dat we dat bespreekbaar maken.'Het D66-campagneteam zal tevreden hebben teruggeblikt. Toch was er discussie ontstaan over het D66-standpunt. Ging het de partij alleen om oudere mensen of moest iedereen die het leven niet ziet zitten een pil kunnen krijgen? Zie je wel, het is een glijdende schaal, reageerden de christelijke partijen. Volg en lees meer over:", "external_links": [], "published": "2017-03-07T17:58:00.000+02:00", "crawled": "2017-03-07T14:05:09.388+02:00", "highlightTitle": ""}